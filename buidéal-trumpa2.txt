Trumpa Maide 4 ar lean.

Coimheádaí 1

Lá seo cholúr an scéala, ar scor ar bith, bhí gléas agam súil 
ghéar a dhíriú ar obair Choimheádaí 1 le linn dó a lucht
faisnéise á bhaint de chos an éin uaidh. Bhain sé an buidéal
beag di mar chos gur tharraing na méara cearnógacha amach 
go líofa deaslámhach an mionscrolla as. 

De réir mar a bhí sé á léamh, bhí an scrolla ag dul i bhfad. Fá
dheireadh a chuid tarraingthe, toisíodh imeachtaí beaga bogtha 
sa cheann: casadh beag agus croitheadh beag agus a leithéidí. 

Is neamhghnách go leor é an ceann a tá á iompar thart aige: 
dá mba theach é, déarfá gur gá staighre crochta a bheith ann;
agus aghaidh an chinn sin, déarfá gur de rubar ghlan a rinneadh 
í, rubar nach raibh riamh mar chuid de chrann de bhunadh na 
tíre seo. Na beola ba mhó a chuireann in iúl gur nádúr an 
rubair a tá san aghaidh, agus níor bheag mar bhéile iad, an té a 
mbeadh fonn air feidhm chothaithe a bhaint astu.  Rinneadh an 
clár éadain aige sa dóigh gur chun tosaigh giota a tá sé ar an chuid 
eile den aghaidh, rud a fhágann fá scáil a páirteanna eile go minic.  

An ghruaig a fágadh air, is cosúil  le clúmh éin í, éan órga, ach na goirt 
bheaga di dá maireann is breá an pictiúr a ghní siad i gcuideachta a 
chéile an dóigh a bhfuil siad leagtha amach ar fhearann chnapánach 
na cloigne. Tugadh cead do chorr chleite dul go mór i bhfad, rud a 
mhealann é, in amanna, go háirithe, agus machnamh á dhéanamh aige, 
cos na scuaibe a oibriú i gcleite acu, a dhéanamh cuiteog is nathracha 
lúfara de san aer  i ngaobhar cluaise teinne rubaraí dá chuid - ní annamh
luas leis an obair seo.   

Fear dóighiúil ar a dhóigh chasta féin atá ann; fear cineálta,
shílfeá, fosta, ó chuid de na cumaí a ligeann sé ar a dhreach - cé 
gur mór an dul amódh a bheadh ort sa bhreith sin.  Bhí bean aige, 
bean bhreá rua, agus í deismir go leor ina cló is a déanamh. Theith sí. 
D’imigh sí go gairid i ndiaidh imeacht na gruaige, an méid 
nach bhfuil aige a thuilleadh, de réir m’athara. Ba fhear m’athair 
nár leasc leis an áibhéil a dhéanamh ó am go céile.    

Ba locht leat na méara atá ar Choimheádaí 1. Is róghairid agus 
róchearnógach iad mar na méara atá ar Phlátón, ball a luaigh mé 
cheana mar dhuine de Chuallacht Bhricreann. Bíodh an chosúlacht 
sin mar atá, ní raibh sé riamh d’ealaíon nó de chroí ag Plátón, iad a 
oibriú san aer mar a bheadh pictiúr á dhéanamh ann aige, agus 
beannacht á tabhairt san am chéanna, mar a ghníodh Coimheádaí 1 
go minic. Cluinim go bhfacthas an bhean a d’imigh, de chois tineadh 
i gcampa de chuid an namhad oíche dár dhorchaigh na feadha.

Ba ghlinn mo radharc ar Coimheádaí 1 nuair a d’ardaigh sé  cuid de  
na méara cearnógacha thuasluaite, gur sháith isteach faoin tseilf láidir 
fiacal s’aige iad, gur lig fead toirtiúil toll; bhain sí scáileanna fuaime 
di féin as cloch as bolg crainn le linn a turais; ach ba leor mar fhead 
aonair í ó bhéal rubarach an phríomhchoimheádaí le go mbaineadh sí 
a ceart airde uirthi féin. 

D'imigh Coimheádaí 3 ina rith ina threo.  Níor easnamh liom i mo 
dhóigh mar imeacht é, agus cé gur thaistil mo shúil sa tóir ar a thóin 
mhór mná agus í ag baint creathadh beag aisti féin os cionn an chosáin 
lúbaigh de aolchloch, agus á luascadh féin anonn is anall, as baol toim 
aitinn thall is abhus, níorbh fhada liom a turas uaim soir i dtreo an túir 
léith agus an té a chuir fios air le fead ramhar toll. 

Níor mhair a seasamh os comhair a chéile i bhfad. Léigh Coimheádaí 1
cúpla focal den scrolla, ansin le cuidiú mo ghléasa feiceála arís thóg mé
an focal deireanach a rinne a bhéal rubarach, ‘Gruagach.’ 

An Gruagach

Tá gruagach ag Coimheádaí 1. Ní fíor-ghruagach é, de réir chaighdeán
an tseanchais, ach murab eadh, as a chuid toisí coirp, déarfá nach bhfuil
sé i bhfad uaidh nó ó bheith ina ghruagach lándéanta. 

Agus é ag coisíocht i measc chrainn an oileáin, is iondúil nach mór dó 
an cromadh cinn go seachnaí sé a shíorghreadadh le teagmhálacha borba 
géag.  Sna feadha, áfach, áit a bhfuarthas é, ghluaisfeadh sé níos minicí 
ná a mhalairt agus slat a dhroma leithne chomh díreach le feadh. Ba 
shuntasach a theacht i do threo, i do láthair, agus a fhad leat, amhlaidh,
fríd na crainn arda, mar  i dtaca le slinnneáin de, bheadh leithne ceathrair 
láidir ann, agus de réir coiscéime, bheadh sé os do chomhair sa cheathrú 
cuid den am a mbainfí as an duine ba ghaiste agus ba thacúla spág den 
cheathrar. 

An duine is toirtiúla cos dá bhfaighfeá i ngaiste, ba thoirtiúla i bhfad lámh an ghruagaigh ná cos an duine sin. Seasann an dá mhás s’aige go teann docht lena 
chéile mar a bheadh dhá bhairille dubh-darach ann. Tá colpa a leathchoise clí 
sa dóigh nach ndruidfeadh gialla ná déada an leoin air, dá mhéad a chíocras - 
is caoile faoi ghiota an dara ceann agus níos lú feola á hiompar aige dá réir, 
ach sin rud nach mbaineann pioc dá shiúl millteanach ar machaire, nó dá 
phreabléim theilg-ard leathan thar chloch chaonaigh, thom dheilgneach, nó mhórphlanda de bhláthanna na súl buí. 

Dá mba mhairteoil feoil a chuid easnacha idir fheoil droma agus fheoil 
chliabhraigh, agus í scríobtha de agat, chlúdódh an moll mór dearg a 
gheofá amhlaidh dhá chlár búistéara ar a laghad, agus d’fhágfadh sí fear 
na scine gan feiceáil ón mhuineál anuas.  Is fíor nach feoil ar fad atá ina 
mharóg mhór, ach mar sin féin, an tsaill an tá inti, ní saill gan feidhm gan 
mhaith í, agus a hobair sainsásta féín ar fáil uaithi i gcás tuartála nó tuirlingthe 
de charraig ard. 
    
Cé gur gruagach soineanta go leor an gruagach.  Is gá gan dearmad a 
dhéanamh in aimsir, in am, nó i mbomaite ar bith, dá bhfuil de neart 
ann. Tá ceithre neart ann: neart géag méar is colainne, neart tola agus aon
smaoinimh, neart croí, agus neart dílseachta - dílseacht ghlan bhithbhuan
dhochloíte do dhuine amháin amháin: Coimheádaí 1, sam am i láthair.

Fuair Coimheádaí 1 é mar chuid dá oidhreacht. Ní raibh ann ach gasúr
gruagaigh de ghruagach,  nuair a chéadchuir Coimheádaí 1 aithne air.  Ba
lena athair é, ach níor eol dá mháthair riamh a leithéid de pheata a bheith
i seilbh na clainne. Ar cheann de na feirmeacha a hóladh a choinnigh an
t-athair an gruagach. Ar an imeall thiar de na feadha a bhí an fheirm sin. 
Bean chráifeach phisreogach go leor a bhí san mháthair: bean nach rachadh
fá scread cailí reilige nó gnáthchailí den fheirm úd de dheasca a suímh agus 
a staire agus de bharr ábhar eile nach raibh cead aici ciall a bheith aici díofa.  

Ar an ábhar seo, ní thiocfadh a rá gur tógadh an dá ghasúr le chéile, cé gur 
bheirt ghasúr in aonaimsir ghasúir le chéile iad, fao stiúradh smacht agus 
shlat aon duine amháin agus iad araon á gcothú as a dtáinig de ghrán, de 
dhuilleoga, de ghais, de fhréamhacha, agus de fheoil bhúistéireachta, ar 
sealbhachas talaimh an duine sin.   An mháthair a thóg Coimheádaí 1 
chomh cúramach muirneach sin, níor chuir an gruagach aon aithne uirthi
riamh, cé go gcluineadh sé a hainm in amanna, agus is beag a chuimhne
ar a mháthair ghruagaigh féin, an áit go dtug an namhaid ar shiúl as na
feadha agus an tír í, in aois a leanbaíochta,  i ndiaidh dóibh deireadh 
fuilteach a chur lena fear le faobhar, bos bata, is bior, agus taibhse préachán 
a dhéanamh dá cheann as téad ar ghéag crainn leamháin choitinn sa choillidh.

Laetha súgartha na beirte gasúr le chéile le linn a luathóige, ba bhearnach
an tréimhse cuideachta a chum siad.  B’amhlaidh sin as siocair go ndeonaíodh an 
t-athair dá bhean, i bhfad ní ba mhinice ná ba mhian leis, a mac muirneach 
a fhágáil aici, fán teach, áit ar fhéad sí fios a chreidimh agus a bhéas a 
dh’fhoghlaim dó, in ionad conablach an ama taobh amuigh de uaireanta
scoile a chaitheamh lena athair agus é i gceann oibre tábhairne agus feirme,
mar ba dhual do mhac dá leithéid.  D’fhág obair seo na máthara, agus géilleadh
seo na hathara gur mhinic an gruagach i muinín na mbanbh muice agus na
mbroc liath óg a thigeadh de chuairt oíche chuige as scáthanna na coilleadh mar 
chomrádaithe súgartha agus comhráite.  Rud eile de, ní hionann leanbaíocht
na beirte, ar scor ar bith: mar  is saolaí i bhfad gruagach foraoise ná mac 
tábhairneora ar bheagán gruaige de leithéid Choimheádaí 1.  [I dtoibinne, nochtar
ábhar beag dóchais domh as an neamhionannas seo: más amhlaidh nach ionann an
caitheamh aoise sa bheirt, seans scaradh forásach a bheith ar siúl a laghdóidh
a ndáimh, rud ab fhéidir dílseacht mhilteannach an ghruagaigh dá chomhdhalta
a lagú le himeacht aimsire, imeacht ina bhfuil luas ag teacht i ndiaidh a chéile.]
Mo léan gan an Rúballach a bheith liom!

Tá cúpla scéal ann maidir leis an dóigh a bhfuair athair Choimheádaí 1 a 
ghruagach.  De réir cinn acu, an duine a d’ól an fheirm, d’fhág sé an
gruagach ina dhiaidh, agus chuir sé mar achainní ar an athair amharc ina dhiaidh.
B’éigean don fhear seo imeacht ar a sheachnú sula gcuirí sa phríosún é. 
Fear cráifeach a bhí ann agus ba pheacadh leis bás an ghruagaigh a ligean 
le hocras. De réir cinn eile, is amhlaidh a cheannaigh an t-athair a ghruagach ó na giofóga. Creidim féin an dara ceann.  Bhí sé an-mhór leo mar ghiofóga, agus is 
iomaí rud a cheannaíodh sí uathu - ní gan ionadh, tá an scéal céanna fíor faoina mhac. Tá an treas scéal ann, fosta, gur mac nádúrtha de chuid an tábhairneora mo ghruagach
a tháinig ar an tsaol de bharr bob dár bhuail na giofóga air: ba deas agus ba bhlasta 
an bob é ach ní chreidim gur bualadh riamh é; bheadh cosúlachtaí éigin cuma le 
feiceáil ar an bheirt, san ghruaig mar shampla. Bíodh geal gur fíor gur earra an gruagach dár cheannaigh an t-athair ó na giofóga; ní beag a dtáinig ina sheilbh de bharr a chuid déileála leo. 

Ní taise don mhac é.  Ar a laghad, dhá oíche sa teachtaine, bíonn bád de chuid na ngiofóg chuige ag béal an tsrutháin, agus lasta leo de earraí a bhfuil dúil aige iontu. 
Níl sé ceilte ar an duine san oileán go bhfaigheann sé preátaí uathu agus tae, mar roinntear iad sin ar na háitreabhaigh ar fad; agus corruair, fosta, gheibh muid uilig cuid bheag de chreach sheilg na ngiofóg: banbh toirc, broc rua, grainneog dhuiliúir, cat crainn; chomh maith le corrcheann de na héin dá scaoileann siad: capall coilleadh, cnagaire crainn, naoscach as áitreabh fairsing clapsholais choigeal na mban sí fán inbhear - is geis dóibh creach nó béile a dhéanamh den chorr éisc, cé go gcuireann siad cnámh dá cuid i gcean de na gléasanna ceoil dá seinneann siad: socrú éigin rúnda atá acu leis na corra féin a chumasaíonn a leithéid de fheidhm cnáimhe an míniú atá ag
an Rúballach ar an obair.  Soláthar seo na ngiofóg, mar a dúradh, níl sé ceilte nó
faoi rún.  Ach i ndiaidh imeacht Thrumpa Maide, mo charad botháin, d’éirigh
liomsa a fháil amach fá chuid den tsoláthar eile: ar mo bholg domh faoi scáth
na raithní craobhaí, le linn oíche ghealaí nó beirte, a fuair mé mo chuid eolais. 
Beidh níos mó le rá agam amach anseo faoi na hearraí rúnda agus a bhfeidhm, ach ní
gá anois a lua ach an bosca a fhágann siad aige dá ghruagach.  Lean mé an chéad
bhosca acu seo a fhad le huaimh an ghruagaigh agus d’éist mé le cuid dá thionchar
ar an chréatúr. Ba ghealgháireach an gruagach é an lá dár gcionn. Ní mar sin dó nuair a tháinig sé ar ais le Coimheádaí 3.  

 Lá seo an cholúir a bhfuil mé ag caint air, ní raibh cuma ghealgháireach ar aghaidh mhór an ghruagaigh, ar theacht a fhad lena mháistir dó, ag taobh an túir léith.  Tá fuinneog amháin ar an túr, faoi roinnt slat óna bharr. Sheas mo ghruagach cóir in aice an túir, agus ní bheadh a bhaitheas i bhfad faoi bhun na fuinneoige seo. Is i ngar don fhuinneog seo fosta, a bhfuil tús fhás an eidhneáin. Níor bhain an gruagach an túr amach gan a hata luachra a bheith air, ceannbheart dá dhéantús féin. Is ar an cheannbheart seo, ar an eidhneán, agus ar chlocha an túir, a thoisigh Coimheádaí 1 a stánadh i ndiaidh a dteacht le chéile os a chomhair. Ní raibh a shúile gan ábhar cothaithe a bheith ar fáil aici sa mhéid sin, dúghlas de dhá chineál san eidhneán agus san hata luachra, clocha liatha séanda an tseantúir, agus a fhuinneog mar shúil dhorcha ina thaobh mhaorga, súil ón tseantsaol nár bheag a raibh feicthe aici: ba stánadh é a chuirfeadh in iúl duit in aichearracht doimhneacht agus neamhthrócaireacht na healaíne a mhaireann san fhear seo.

Rinne sé comhartha scuaibe san aer a raibh an gruagach eolach ar a chiall.  Siúd anuas leis de throst ar a bholg ar an talamh, ionas gur socraíodh an dá bhois faoin smigead agus an dá uillinn ar an fhéar: ba shocrú é a bhéarfadh cosa tábla mhóir i do cheann.  Ba mhaith mo amharc ar na cúrsaí anois, mar faoin am seo, bhí mé sleamhnaithe chuig fód nach raibh ach caoga slat uatha - tá sleamhnú an-chiúin agam, an t-am a mbíonn sé uaim mar mhodh gluaiseachta ceilte. Chuir mé géarchluas le héisteacht orm féin.

‘Bí i bhfad uainn, a Choimheádaí,’ arsa Coimheádaí 1.

‘Ceist bheag, a Choimheádaí 1...’  

Ní bhfuair Coimheádaí 3 feoil a cheiste a chur ina suí os coinne a shaoiste agus a thaoisigh.

‘Ceist uait faoi láthair, faoi scáil fhada oirirc an túir  seo, inniu, a Choimheádaí,’  agus méar chearnógach leis á díriú aige i dtreo an fhoirgnimh a raibh a bhéal ag tagairt dó ‘ba uain amaideach ar chluain í, dúil ar bheag mo dhúil ina princeam nó ina cuid méilí.’

An t-aer thart ar chloigeann rubrach Choimheádaí 1, is aer é i gcónaí atá lán le líon na meafar a bhogann thart ann, agus ní fhaca mé riamh moill ar a mhéara cearnógacha, togha cinn acu a bhaint as.  Is rógaire le caint mheafarach é; agus bíonn rógaireacht i dtólamh ina chuid meafar.

‘Tabhair uaim do chuid eiteog.’ 

I ndiaidh na cainte seo, bhain leath-fhoireann de na méara cearnógacha casadh as cluas de chuid a chomhchoimheádaí, agus smear an leath-fhoireann eile stríoc beag péinte ar a ghaosán. Níor thig sé leis mar stríoc. 

D’imigh Coimeádaí 3, gan baint den stríoc ar a aghaidh.  

Bhuail Coimheádaí 1 a thóin ar an chloch mhór a bhí aige mar shuíochán in aice an túir léith.  Chuir sé uaidh a scuab.  Bhain sé an hata luachra dá ghruagach, d’amharc sé go domhain ina shúile agus tháinig na hoibreacha ar a aghaidh a thigeas roimh chaint uaidh. Shleamhnaigh mé níos cóngaraí díofa fríd an raithneach, ar mo thaobh, agus súil liom á díriú ar a cuid craobhacha ar eagla an róchroitheadh a bhaint astu.  Bhí mo bhaitheas faoi fhad seomra ón túr liath anois. Mhothaigh mé an t-ocras ag teacht i mo dhá chluais.

Ní bhfuair ceachtar acu, áfach, an cothú a shantaigh siad. An rógaire mórchleasach clúmh-chloigneach! Bhí teanga na ngruagach aige: na fuaimeanna aduaine tollbhinne a chuir sé as, fríd an ghaosán agus an liobar rubrach, ba bhaothbheart gan siosamaid domh iarracht ar a gciall cheart a thógáil as na patrúin a bhí a gcuid únfairte a fhágáil san aer chumhra i ngar bhun an túir léith! Dhruid mé na fiacla ar ghas raithní.  Mhúch mé an drannadh amhlaidh. Tharraing mé chugam arís ansin gléas mionghliúcaíochta an Rúballaigh agus dhírigh mé a gcónaíonn de ghléasanna tógála céille i mo cheann, dhírigh mé iad ar fad ar aghaidh mhór shaonta shoineanta an ghruagaigh.
