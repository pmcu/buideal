15-04-2018
Buidéal - oíche 2

Trumpa Maide

Thagair mé cheana don bhreith dheireanach agus don
dóigh a dtáinig sí as an spéir.  An tuirlingt sin a bhí
i gceist agam, níor tharla sé ach trí seachtainí ó
shin. Ar ardán mhín fhéarach a bhí mé i mo sheasamh an
lá céanna.  An t-ardán seo, is ar an taobh theas den
oileán atá sé agus uaidh amach tá radharc breá agat ar
an choillidh mhór agus ar an abhainn a théann trí agus
í ar a bealach casta chuig Inis na dTorc Dubh.  Sin í
an abhainn a bheadh mar chonaire uisce ag an
bhreitheamh.  Ach ní ar an uisce ná ar na crainn a bhí
mo shúil á díriú agamsa ach ar na spéartha os cionn na
gcrann. Beathach aeir agus a shiúl inár dtreo a
tharraing m'aird ar tús.  

“Cad é an rud amaideach aisteach gan chiall atá tú a
dhéanamh leis na méara fada casta s'agat,” a Chime 16
arsa Eochair 3.

Seift oibrithe méar a bhí i gceist aige, agus ceann
sásta, agus é mar thairbhe aici an radharc a fhágáil i
bhfad níos láidre agus níos glinne san té a mbeadh sí
ar a thoil aige.  Is breá mar chuidiú an tseift í agus
rudaí i bhfad uait ina n-ábhar spéise agat - rudaí i
spéartha, nó ar mhachairí leithne, ar chnoic faoi
néalta, nó go fiú ar réimse fhairsing uisce; ní beag
a feidhm ach an oiread mar áis ghliúcaíochta.  Ba é an
Rúballach an saoi a d'fhoghlaim domhsa í, mac de chuid
Chuallacht Bhricreann mar a luaigh mé cheana, mac
láidir dá cuid, roimh a dhíbirt aisti.

Gan mo chleas a mhíniú dó, nó a héifeacht a léiriú
dó(bheadh m'athair bródúil asam), lig mé eolas leis
nárbh fhada a theacht ina láthair in éagmais mo
chuidithe. 

“Colúr scéala aneas chugaibh, a Choimhéadaí 3,” arsa
mise leis go múinte séimh.

“Sin é an t-éan a shocrós cinniúint do charad botháin
dó, a chime 16,” ar seisean, “mura bhfuil dul amódh mór
ormsa, rud is annamh domh. Ar dhóigh, tá trua agam dó.”

Gnáthéanacha an oileáin ar ghéagacha lúbacha luascacha, ar
chraobhacha daingne tacúla, ar an toim faoi bhláth, nó
go hioscaidí san uisce faoi luachair bhéal an
chladaigh, bhí siad ag gabháil ceoil go soineanta leo,
agus colúr an scéala ag socrú crúibe ar mhéar chloiche
Choimeádaí 1 taobh leis an tseantúr, áit a raibh sé i
gceann a chuid dathadóireachta faoi scáil an eabhair a
chaitheann an túr mar ghiobal cliúsaíochta, cleas a bhí
mar chuid dá ábhar ealaíne, déarfainn. Cleas
géarghliúcaíochta an Rúballaigh, a chuidigh liom an
obair ealaíonta seo ar fad a tharraingt chun glinne, ar
ndóighe.  

Fear fíorealaíonta é Coimheádaí 1. Dhéanfadh a mháthair
fear altóra as, cuireadh ar shiúl go hóg é chuig ceann
de na tithe móra cloiche léithe ina gcleachtar déanamh
fear altóra, ceann i bhfad i gcéin i ndeisceart an
domhain, ach fuadaíodh é sula bhfuair sé greim mar is
ceart ar ealaíon na bhfear altóra.  Thángthas suas le
lucht a fhuadaithe, ach bhí de thionchar ag a chuid ama
ina gcuideachta, gur múchadh cuid den chreideamh ann,
agus ní raibh de dhraíocht ag an mháthair an naofacht a
mhúscailt ann athuair. Sin é an t-am a chuaigh sé i
gceann a scuaibe, i ndiaidh dó cúl a thabhairt le saol
na bhfear naofa altóra agus pilleadh ar a fhód dúchais.
Ó tharla teach leanna agus trí fheirm a bheith ag a
mhuintir, níor ghá dó dul i gceann saothraithe ar bith,
tosca a d'fhág am, agus gléas, agus cóir iompair aige
agus a chur ar a chumas ceardaíocht agus machnamh na
scuab a neartú ann féin.  Níor náir leis, ach oiread,
más fíor é, tathant ar chuid de na searbhóntaí an
cheirteach a fhágáil ar cloich i leataobh uaibh ar
urlár an áiléir agus áilleacht aisteach a gcolainne
agus a ngéag á saothrú ar chanbhás aige lena scuab
aclaí ocrach. Níor shamhail an mháthair bhocht a
leithéid de bhuile ealaíne leis riamh go dtí an lá a
dtug sí léi aníos na céimeanna casta crochta cloiche
bean comharsan a raibh dúil aici i bpictiúir.
Ceanglaíodh an bheirt acu go gairid i ndiaidh na
cuairte spreagúla sin, agus cuireadh cailín de na
searbhóntaí ar an bhealach mhór, ach tháinig a ciall ar
ais chuig an bhean chomharsan, pilleadh nach dtáinig ar
ais i gcás na máthara: chríochnaigh sí a seal i ngleann
seo na ndeor i seomraí boga agus i bpasáistí fada
macallacha chaisleán na ngealt, áit ar éirí fuath inti
do gach gháire, de réir mar a chluinim.  B'éigean do
Choimheádaí 1 níos mó oibre faoi na feirmeacha a
dhéanamh i ndiaidh dá athair a bhean cheillí a
chailleadh do chúis na healaíne. Le theacht an chogaidh
ansin, tháinig an treas grá a neadú féin ina chroí, grá
don tsaighdiúir agus don tsaighdiúireacht uasal a
scaoilfeadh ingne an namhad dínn go deo. Tá mé faoi
chomaoin ag an Rúballach don eolas seo; faoi ghlúine a
mháthara móire a d'fhoghlaim sé féin é, sa chisteanach
s'aici agus a smigead ar éadach a naprúin bhláthbhric.  



