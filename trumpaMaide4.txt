Buidéal - oíche 2

Trumpa Maide

Thagair mé cheana don bhreith dheireanach agus don dóigh a
dtáinig sí as an spéir. An tuirlingt sin a bhí i gceist
agam, níor tharla sí ach trí seachtainí ó shin. Ar ardán
mhín fhéarach a bhí mé i mo sheasamh an lá céanna. 

An t-ardán seo, is ar an taobh theas den oileán atá sé agus
uaidh amach tá radharc breá agat ar an choillidh mhór agus
ar an abhainn a théann tríthi agus í ar a bealach casta
chuig Inis na dTorc Dubh. Sin í an abhainn a bheadh mar
chonaire uisce ag an bhreitheamh.  Ach ní ar an uisce ná ar
na crainn a bhí mo shúil á díriú agamsa, i láthair na
huaire, ach ar na spéartha os cionn na gcrann.  Beathach
beag aeir agus a shiúl inár dtreo a tharraing m'aird ar tús.

“Cad é an rud amaideach aisteach gan chiall atá tú a
dhéanamh leis na méara fada casta s'agat,” a Chime 16
arsa Eochair 3. Is minic a luaíonn sé an locht seo aige ar
mo chuid méar. Ba chosúil le ladhra coise a chuid féin ach
iad i bhfad níos toirtiúla agus i bhfad níos mó de ribí mar
ornáid orthu; ach se fein go bhfuil siad deas direach.

Seift oibrithe méar a bhí i gceist aige, agus ceann sásta,
agus é mar thairbhe aici an radharc a fhágáil i bhfad níos
láidre agus níos glinne san té a mbeadh sí ar chuid de na
huirlisi s'aige. Is breá mar chuidiú an tseift í agus rudaí
i bhfad uait ina n-ábhar spéise agat - rudaí i spéartha, nó
ar mhachairí leithne, ar chnoic faoi néalta, nó go fiú ar
réimse fhairsing uisce; ní beag a feidhm ach an oiread mar
áis ghliúcaíochta in aiteanna cunga. Ba é an Rúballach an
saoi a d'fhoghlaim domhsa í, mac de chuid Chuallacht
Bhricreann, mar a luaigh mé cheana, mac láidir dá cuid,
roimh a dhíbirt aisti.

Gan mo chleas a mhíniú do Eochair 3, nó leid faoina 
héifeacht a ligeann leis (bheadh m'athair bródúil asam), 
lig mé eolas leis nárbh fhada a theacht ina láthair in
éagmais mo chuidithe.

“Colúr scéala aniar aneas chugaibh, a Choimhéadaí 3,”
arsa mise leis go múinte séimh.

“Sin é an t-éan a shocrós cinniúint do charad botháin dó,
a chime 16,” ar seisean, “mura bhfuil dul amódh mór
ormsa, rud is annamh domh. Ar dhóigh, tá trua agam dó.”

Gnáthéanacha an oileáin ar ghéagacha lúbacha luascacha, ar
chraobhacha daingne tacúla, ar an toim faoi bhláth, nó go
hioscaidí san uisce faoi luachair bhéal an chladaigh, bhí an
dream udai ar fad ag gabháil ceoil go soineanta leo doibh
fein, agus colúr an scéala ag socrú crúibe ar mhéar chloiche
Choimeádaí 1 taobh leis an tseantúr, áit a raibh sé i gceann
a chuid dathadóireachta faoi scáil an eabhair a chaitheann
an túr mar ghiobal cliúsaíochta, cleas a bhí mar chuid dá
ábhar ealaíne, déarfainn. Cleas géarghliúcaíochta an
Rúballaigh, a chuidigh liom ar ndóighe obair Choiméadaí 1 a
bhailiú chugam isteach i mo cheann i mlolg mala chruinn.

Fear fíorealaíonta é Coimheádaí 1, agus ní ábhar gan suim é
a stair, mura fior ach an leathchuid fein di.  Dhéanfadh a
mháthair fear altóra as. Cuireadh ar shiúl go hóg é chuig
ceann de na tithe móra cloiche léithe ina gcleachtar déanamh
fear altóra, ceann i bhfad i gcéin i ndeisceart an domhain;
ach fuadaíodh é sula bhfuair sé greim mar is ceart ar
ealaíon agus mormhachnach domhain na bhfear altóra. 

Thángthas suas le lucht a fhuadaithe; agus bathaiodh beirt
acu in Abhainn na nDobhareach mBui le cuidiu saithe cloch
agus batai fada altacha; ach bhí de thionchar ag cuid ama
Choimheadai 1 ina gcuideachta, gur múchadh cuid den
chreideamh ann, rud a d'fhag a mhathair bhocht meallta go
leor. Ni raibh de dhraíocht ag an mháthair nó ag briathra no
bata a athara an naofacht a athmhúscailt ann. Ba amhlaidh,
de reir cuid de na comharsana go ndeanadh se monabhar maguil
da gcuid paidreacha ina lathair ach is breagach iad.

Sin é an t-am a chéadchuaigh sé i gceann a scuaibe, i
ndiaidh dó cúl a thabhairt le saol na bhfear naofa altóra
agus pilleadh ar a fhód dúchais, pilleadh nach raibh i bhfad
déanta roimh imeacht an athara de dhroim an domhain. D'fhan
an tiomna mar a bhí.

Ó tharla teach leanna agus trí fheirm a bheith ag a
mhuintir, níor ghá dó dul i gceann saothraithe ar bith,
tosca a d'fhág am, agus gléas, agus cóir iompair aige agus a
chur ar a chumas ceardaíocht agus machnamh na scuab a neartú
ann féin.  Níor náir leis, ach oiread, más fíor é, tathant
ar chuid de na searbhóntaí an cheirteach a fhágáil ar cloich
i leataobh uaibh ar urlár an áiléir agus áilleacht aisteach
a gcolainne agus a ngéag á saothrú ar chanbhás aige lena
scuab fhada aclaí ocrach. 

Níor shamhail an mháthair bhocht a leithéid de bhuile
ealaíne leis riamh go dtí an lá a dtug sí léi aníos na
céimeanna casta crochta cloiche bean comharsan a raibh dúil
aici i bpictiúir. Fuair siad rompu san ailéar an lá sin
pictiúir nach raibh coinne acu leo. 

Ceanglaíodh an bheirt acu go gairid i ndiaidh na cuairte
spreagúla sin, agus cuireadh cailín de na searbhóntaí chun
an bhealaigh mhóir, ach tháinig a ciall ar ais chuig an
bhean chomharsan, pilleadh nach dtáinig ar ais i gcás na
máthara: chríochnaigh sí a seal i ngleann seo na ndeor i
seomraí boga agus i bpasáistí fada macallacha chaisleán na
ngealt, áit ar éirí fuath inti do gach gháire, de réir mar a
chluinim.  


B'éigean do Choimheádaí 1 níos mó oibre faoi na feirmeacha a
dhéanamh i ndiaidh dó an mháthair a chailleadh do chúis na
healaíne. Le theacht an chogaidh ansin, tháinig an treas grá
a neadú féin ina chroí, grá don tsaighdiúir agus don
tsaighdiúireacht uasal a scaoilfeadh ingne an namhad de
mhairteoil ár ndroma go deo. 

Tá mé faoi chomaoin ag an Rúballach fá choinne na faisnéise
seo. Faoi ghlúine a mháthara móire a d'fhoghlaim sé féin é,
sa chisteanach s'aici agus a smigead ar éadach a naprúin
bhláthbhric.  Bhí sé an-mhór léi, agus ní raibh mé féin gan
gean beag a bheith agam uirthi cé gur seort amaide í agus ba
mhillteanach na gáirí a thigeadh  aisti in amanna, go
háirithe agus í ag éirí tógtha.

Lá seo cholúr an scéala, ar scor ar bith, bhí gléas agam
súil ghéar a dhíriú ar obair Choimheádaí 1 agus a lucht
faisnéise á bhaint de chos an éin aige. Bhain sé an buidéal
beag di mar chos gur tharraing amach an mionscrolla as. De
réir mar a bhí sé á léamh, bhí an scrolla ag dul i bhfad. Fá
dheireadh a chuid tarraingthe, toisíodh croitheadh beag ag
teacht ina cheann. Neamhghnách go leor an ceann a tá á
iompar aige: dá mba theach é, déarfá gur gá staighre crochta
a bheith ann; agus aghaidh an chinn sin, déarfá gur de rubar
ghlan a rinneadh í, rubar nach raibh riamh mar chuid de
chrann de bhunadh na tíre seo. Na beola ba mhó a chuireann
in iúl gur nádúr an rubair a tá iontu, agus níor bheag mar
bhéile iad, an té a mbeadh fonn air an fheidhm sin a bhaint
astu. Rinneadh an clár éadain aige sa dóigh gur chun tosaigh
giota a tá sé ar an chuid eile den aghaidh, rud a fhágann fá
scáil a páirteanna eile go minic. An ghruaig a fágadh air is
cosúil le clúmh éin í, ach na garraithe di dá maireann is
breá an pictiúr a ghní siad i gcuideachta a chéile an dóigh
a bhfuil siad leagtha amach ar fhearann na cloigne. Fear
dóighiúil ar a dhóigh féin atá ann, agus bhí bean bhreá
aige, deirtear, gur theith sí. Is locht liom na méar atá
air, róghairid agus róchearnógach, mar na méara atá ag
Plátón, ball a luaigh mé cheana mar dhuine de Chuallacht
Bhricreann. D'ardaigh Coimheádaí 1 cuid de na méara seo gur
sháith isteach faoin tseilf láidir fiacal aige gur lig fead
toll. D'imigh Coimheádaí 3 ina rith ina threo; níor easnamh
liom i mo dhóigh mar imeacht é, agus cé gur imigh mo shúil
sa tóir ar a thóin mhór mná agus í ag baint creathadh beag
aisti féin os cionn an chosáin lúbaigh agus á luascadh féin
anonn is anall as baol toim aitinn thall is abhus, níorbh
fhada liom a turas uaim i dtreo an túir.
