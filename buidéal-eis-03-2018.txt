
marc:02-04-2018

BUIDÉAL 1

Súil le Breitheamh thar uisce

Oíche 1
Cead Scríobh
P1.

Fuarthas cead sa deireadh an cuntas seo a scríobh
a fhad is atáthar ag fanacht le bád an bhreithimh.
Agus an peann luaidhe seo i mo ghlaic agam den chéad
iarraidh, cluinim glór m'athara cheana féin do
m'athchomhairliú go ciúin i mbolg uaigneach an bhotháin
seo: 'Chan fhuil ach amaidí duit, a mhic, dadaí a
fhágáil breactha ar phár i do dhiaidh am ar bith, mura
bhfuil fonn agat bataí agus clocha a fhágáil ag an té
ar fonn leis tú féin agus do mhuintir i do chuideachta,
a ghortú agus a ísliú.' Agus in a ainneoin sin, agus in
ainneoin gur fíoraíodh a chomhairle minic go leor
roimhe seo, seo mé i mbun pinn arís. Ar a laghad gortú
ar bith a thiocfas de thoradh na scríbhinne seo, ní
dhéanfar ar m'athair é. Tá sé sa dóigh nach baol dó
buille nó urchar feasta, más fíor do Phlatón, mac eile
de chuid Chuallacht Bricreann agus is fíor. Agus cá
bhfios nach mo chosaint ar ghortú an bháis a dhéanfadh
mo pheann an iarraidh seo ach an breitheamh mo
scríbhinn a léamh agus a thuigbheáil mar ba cheart. 

P2
Drochamhras dá leithéid, fá obair phinn, fosta, a bhí i
measc na gcúiseanna gur diúltaíodh an cead ón chéad
iarratas go dtí inniu; agus ní cead gan choinníoll a
fuarthas, ach an oiread.  Cuid de na coinníollacha,
luafar iad de réir mar nochtann a dtábhacht sa scéal.
Mar thús, déarfaidh mé nach bhfuil cead agam fíorainm
duine bheo a bhreacadh: is leasainm é Platón, agus
ceann fóirsteanach don té a bhí a iompar.

P2
Ar oileán locha atá mé. Ní ceadmhach a ainm a lua
- sin ceann amháin de na coinníollacha.  Níl ar an
oileán seo ach an dá dhream: cimí agus coimhéadaithe.
Is cuairteoir an breitheamh, an tráth a dtiocfaidh sé.
'Eochair' an ghnáthfocal a úsáideann na cimí agus iad ag
tagairt do choimhéadaí - mé féin a chuir tús leis an
nós tagartha sin.  Tagraítear do chime nó do
choimhéadaí faoi leith de réir uimhreach. Coinníonn an
cime a uimhir a fhad lena imeacht ón oileán nó ón
tsaol.  Is mise Cime 16. Tá mé ar an oileán seo le
trí mhí. An cime a raibh an uimhir sin aige sular
bronnadh ormsa í, níl feidhm ar bith aige leis a
thuilleadh. Níl a fhios agam cad é an fíorainm a bhí
air.

P3
Is suimiúil gur i bhfoirm scríofa a tháinig an cead
chugam ó Choimhéadaí 1 - abairt amháin.

'A Chime 3, maidir leis an iarratas cuntas a bhaineann le
do chuid coireanna a chur i bhfoirm scríbhinne agus é a
chur i láthair an bhreithimh, nuair a thiocfaidh sé
chugainn, cé nach cáipéis gan chontúirtí ab ea é,
dearbhaím anois go bhfuil cead agat tosú á scríobh, faoi
na coinníollacha a gheobhaidh tú uaim níos moille, agus
ar labhair mé leat fúthu roimhe seo.'   

Nuair a bhí sé léite agam thug Cime 3 leis é, agus
dhóigh sé é i sliogán portáin. Cúpla uair an chloig ina
dhiaidh sin, bhain a mhacasamhail de stair leis na
coinníollacha, fosta. Beidh sé intuigthe as an chaint
seo go bhfuil cosc ar an fhocal scríofa ar an oileán
bheannaithe seo. 

P4
Chan fód míofar mar phríosún é an t-oileán seo;
chan eadh ach a ghlanmhalairt. Tá cothú súile, machnamh
cinn, agus macallaí croí don fhile fána chladaigh agus
ar a dhroim. Oileán mór, fada, leathan, méith, atá ann
agus chan carraig chúng liath mar chuid eile acu.  File
mé féin de réir mo bharúla féin, lá de mo laethanta
agus dá gcuirfinn an cloigeann sin ar ais orm féin, ní
bheinn gan ábhar dáin, go háirithe le linn laethanta
deireanacha an tsamhraidh aoibhinn seo.

P5
Tá crainn arda agus sruthán beag ann. Tá trá gheal
ghainimh ar an taobh theas agus trá ceolmhar
doirlinge ar an taobh thoir.  Tá idir raithneach,
fhraoch, mhéaracáin na mban sí, agus bhuachaláin
bhuí ag fás go borb air.  Níor fágadh gan iarsma
saothar na sean-saor é, ach an oiread, agus
ballóga botháin agus caisleáin bhig le feiceáil as
measc an fhásra thall agus abhus. I measc na
gcrann ard ar an taobh thuaidh den oileán a tógadh
pubaill na gcimí agus na gcoimhéadaí, as súile namhad 
Tig uisce an tsrutháin isteach ón loch sna crainn seo
fosta.  Leathnaíodh a bhéal beagán a ligean báid bhig
isteach; sin an bealach ar tugadh mé féin isteach,
mí ó shin; agus sin an áit a raibh súil le bád an
chéad bhreithimh - níor éirigh leis teacht chomh
fada sin - agus is fríd an bhéal sin a thiocfas a
chomharba ach é theacht slán fríd an choillidh, áit a
bhfuil cipí go leor de chuid an namhad le trí
seachtainí anuas.  Is é sean-namhaid ár dtíre atá i
gceist, dar ndóighe.  Measaim nach bhfuil fágtha de
aimsir ag an bhreitheamh úr ach sé seachtainí roimh
thitim na nduilleog agus philleadh fhuacht agus
fhliuchras an gheimhridh. Ní fios cé hé nó cén mianach
atá ann ach is cinnte gur ceapadh é an tseachtain seo a
chuaigh thart ar Oileán Chlann Pharthaláin ar Loch na
dTorc Dubh, loch nár dhorchaigh bróga arda an namhad a
chladaigh, nó bád leis a chuid uiscí go dtí seo. 

P5.
Moltar domh guí níos mó foighde agus trócaire a
bheith ag an bhreitheamh úr thar mar a bhí ag fear
a chúraim roimhe. Guí a iarraidh ormsa! fear nár
scaoil uaidh cogar osnádúrtha ón oíche úd, tigh
Agaistín, ar cuireadh tús le Cuallacht Bhricreann!  
Cuirfidh mé síos ar an dóigh ar cuireadh an tús
sin léi níos faide ar aghaidh sa scéal. Ba é Agaistín a
roghnaíodh mar cheannaire an oíche chéanna.

P6.   
Ar a bhealach fríd an choillidh a bhí an
chéad bhreitheamh nuair a fuair an namhaid greim
air.  Seachtain roimhe sin níor shiocair eagla do chat
crainn nó do bhroc liath ocras na bhfear gallda seo mar
ní raibh siad fada go leor ó dheas: ghluais siad ní ba
ghaiste ná a síleadh a thiocfadh leo ar Inis na dTorc
Dubh. Níor tairbhe don bhreitheamh eolas easnamhach
agus breith iomrallach a lucht páirte: níor éirigh leis
teacht slán a dh'éisteacht mo cháis. In ainneoin nárbh
é mo ghuí go bhfaighfí greim air, mar sin féin, ba bheag mo
thrua dó, iar gcluinstin domh fána cheangailte ag an
namhaid agus a róstadh acu. 

P7
An dream seo a bhfuil mar chime acu, ní i gcónaí a
bhíonn siad i muinín breithimh ina steillebheatha fá
choinne údarás an dlí a leagan ar chinniúint cime.
Níorbh amhlaidh sa chás dheireanach. Thuirling an ceann
sin anuas de shruth aeir sa spéir. Is cuimhneach liom
an colúr a fheiceáil inti an tráthnóna sin. Mórán mar
seo leanas a thit rudaí amach:-

marc: 29-03-2018 4:30
.... 

P7. 
Chan naimhde ach 'cairde' a fuair greim ormsa, agus bhí
de thrócaire acu cime a dhéanamh díom ar an oileán
seo. Ba dhuine de na cairde sin an té ba thúisce agus
ba mhinice a mhol an ghuí domh maidir le nádúr mo
bhreithimh - Coimhéadaí a 3.  Ó tharlaíonn gan cead
choíche a bheith aige an scríbhinn seo a léamh - má tá
léamh aige - ní miste tús de chuid mo scéil a
leagan san lá a dtáinig sé i mo láthair, agus mé ar ardán
fhéarúil ag coimheád na spéartha os cionn na gcoillte ar
an taobh theas den oileán, ,rud a dhéanfas mé an chéad oíche eile.
marc 02-04-2018
Oíche 2
Trumpa Maide
#giota scríofa aréir faoi seo..
P1
Caithfidh na cimí obair anseo, gach lá beagnach.
Ní áirítear an obair phinn seo ina hobair, ar
ndóighe, ach fuarthas cead a dhéanamh mar
chaitheamh aimsire le linn chuid de na hoícheanta.
Baineann ár n-obair lae le cothú le cothabháil
agus le 'cosaint'. An obair is gá a dhéanamh fá
Linn na mBreac, baineann sí le cothú: ábhar bídh
iad na bric, ár ndóighe. 
P2
Le tréimhse fhada de bhlianta, ní dhearna mé féin
béile de chomh-chréatúr ar bith de mo chuid, idir
lucht na gcos, lucht na n-eití, agus lucht na
gcleití, ach anseo ní fhágann an cleachtas
itheacháin sin nach mbíonn orm obair ar an linn a
dhéanamh a chuidíonn le soláthar na mbráithre
briciúil do na béil a bhfuil dúil mhór acu ina
mblas. Agus admhaím dúil agam féin san obair sin.
Níorbh fhada liom riamh lá ar an linn, agus is mór
mo thaitneamh i gcuideachta na mbreac.
P3.
Stócach seiftiúil é, Coimheádaí 1, agus ba é féin
a thionscain an linn. 'Baineann róchontúirt le
marbh iasc ar an loch le linn sholas an lae, agus
neadacha go leor ag an namhaid sa choillidh mhór,
ar an bhruach thall, fá leath-mhíle uainn.' ar sé.
'Déantar san oíche é, corroíche!  Beirtear ar na
bric láidre óga inár n-eangacha fada. Déantar linn
ar an tsruthán mar chró dóibh. Cothaítear ansin le
cuileoga agus cuiteoga iad. Bíodh siad mar bhéilí
in am trátha ansin de réir mar a thiocfas siad i
méid.' Bhuel, samhlaím a leithéid de chaint uaidh,
ar scor ar bith. Níl cead aigesean seo a léamh ach
oiread le Coimheádaí 3, an té, mar a dúirt mé, a 
chéadmhol an ghuí údaí sin domh, agus mé ag obair
ar an linn i m'aonar. 

'A chime 16,' ar seisean. Níl cead ainm nó
sloinneadh a úsáid ar an oileán. 'Bíodh sé ina
ghuí dhíograise uait, a Mhiceo, gur breitheamh
trócaireach a chuirfí in áit an fhir a bhfuarthas
greim air agus a ndearnadh a róstadh, an fear
bocht. Mo sheacht mallacht orthu siúd a chuir síos
an tine.' 

P5.
Róstadh Breitheamh 1 gan triail, gan amhras - nár
bhlais muid an boladh lena linn; ach is measa an
méid atá i ndán do Chime a 16 i ndiaidh a
thrialach. Dhírigh Coimeádaí 3 a bhata ramhar
draighneáin i dtreo an dornáin bheag scamall bán a
bhí sa spéir ghlan i bhfad os cionn ollghruaig na
gcrann ar an bhruach thall den loch. Lean air.
'Is maith is eol duit, a Chime a 16, chomh holc
le do chuid coireanna.'
P7.
'Na coireanna atá curtha i mo leith.' arsa mé féin
á cheartú, agus mo shúil á díriú de thaisme agam
ar a thóin leathan, earra feola a bhí sé i ndiaidh
a thiontú liom san am - tóin mná, déarfá. Cad é a
déarfadh m'athair, dá mairfeadh sé?
P8.W
Níl creideamh m'athara nó cuid de agam ach dá
mbeadh, bheadh drochléamh ar a mhaitheas agus a
mhianach le baint agam, as a lán dá mbaineann le
corp agus cuid cumaí Choimeádaí 3. Ní hé go
maífeadh m'athair eolas beacht a bheith ar fáil
faoin duine i gcuma a ghaosáin nó a chloiginn, mar
shamplaí, i dtaca lena ndéanfadh sé ort, nó lena
dtiocfadh leis a dhéanamh de réir cumais. Ní hé,
ach cinnteacht a bheith ann, i gcásanna áirithe
gaosáin, cloiginn, stíle siúil, ghluaiseachta lámh,
agus araile, nach a dhath ar bith maith a thiocfadh ar
an tsaol dá mbarr. An tóin thuasluaite, agus a
luascadh, an liobar trom, an dóigh a mbeadh na
bolgshúile glasa ag gluaiseacht anonn agus anall - ar
snáithe, dar leat, na pluca nach ligtear gan líonadh,
ba olc le m'athair tréith ar bith díobh seo, gan trácht
ar a n-iomlán agus a thuilleadh ina gcuideachta. Ba
olc ach aithne shúl féin a bheith aige air, rud nach
féidir ar an ábhar nach bhfaca siad a chéile riamh.

P9.
Thug mé súil ar thoirt an liobair thuasluaite;
d'oscail mórscoilt ann agus cuireadh caint chugam
as. Ba cheart domh a thuilleadh machnaimh a dhéanamh ar
chomhairlí uilig  m'athara lena linn féin.

P10.c
'Cuir i gcás anois, a chime 16, an rud sin a rinne
tú ar d'athair...' Ag an phointe sin dhírigh mé
cluas bhodhar air. 

P11.
D'eitil mo smaointe de chloigeann leath-bhlagaideach
m'athara dhírigh siad súil anuas ar an oileán agus
thuirling siad ar cheann mhionchatach ard an
Rúballaigh, an chéad fhear a thug ó chladach an locha
thall isteach chuig mionchlocha duirlinge an oileáin
seo mé, an té, fosta, ar dhóigh, a chuir tús lenar
tharla a d'fhág ar ais anseo mé i mo chime ag coimeádaí
3 agus a gcomrádaithe. Is fada go bhfaigheadh siad
greim ar an Rúballach.

BUIDÉAL 2



